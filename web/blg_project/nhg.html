<span class="crumbs"><a href="index.html" class="home">Начало</a> >> Образование >> <a href="#" class="highschools">Гимназии</a> >> Национална хуманитарна гимназия „Св. Св. Кирил и Методий”</span>
<meta charset="utf-8">
<link rel="stylesheet" href="css/styles.css">
<script src="js/load.js"></script>
<article>
	<h2>
		Национална хуманитарна гимназия „Св. Св. Кирил и Методий”
	</h2>
	<p>
		В началото на 80-те години на ХІХ век в Солун се създава и първото българско средно учебно заведение в Македония – Солунската гимназия. Нейните корени трябва да се търсят както във високите постижения в областта на просветното дело в Македония до Освобождението през 1878г. , така и в частност в културно – националното движение на солунските българи. На 2 юни 1881г. Кузман Шапкарев пристига в Солун с назначение за главен учител.  Така в началото на  1880/1881г. се поставя началото на Солунската българска гимназия. Преподавателите в гимназията през 1882/1883 учебна година са Божил Райнов, Трайко Китанчев, Кузман Шапкарев, Фердинанд  Бертранд, Иероним Буфети и др.Сред тях е носителят на лавровия венец от конкурса за поезия в Атинския университет Григор Пърличев. Значително събитие в живота на мъжката гимназия през 1897г. е ученическият бунт против директора Ат. Наумов и някои от учителите. Бунтът започва на 7 февруари и учебните занимания се прекратяват в продължение на един месец. Конфликтът завършва със смяна на директора и на част от учителите. Учебното заведение идва в гр. Горна Джумая през 1920г. под името Струмишка смесена гимназия. Учителският съвет на свое заседание от 11 октомври 1925г. намира, че най-подходящото име за нея е Горноджумайска смесена гимназия „Св. св. Кирил и Методий” – бивша Солунска. В началото на октомври 1933г. е построена и собствена сграда на гимназията. След 19-майския преврат от 1934г. правителството извършва реорганизация в просветното дело, изразяваща се в съкращаване на учебните заведения в страната. Тя засяга и гимназията в гр. Горна Джумая, която с окръжно № 18309 от 6 юли 1934г. на Министерството на народното просвещение се закрива от 15 септември 1934г., а учениците й се пренасочват към гимназията в гр. Кюстендил. Масовият протест и натиск на обществеността дава резултат, след две учебни години Горноджумайската смесена гимназия „Св. св. Кирил и Методий” – бивша Солунска отново е самостоятелно учебно заведение. През учебната 1959/1960г. е променено името на гимназията – Политехническа гимназия „Кирил и Методий” (бивша Солунска). През 80-те години се извършват много промени в образователната система. Министерството на народната просвета взима решение от 15 юни 1982г. за преустройване на гимназията в единно училище за изучаване на западни езици. Съществените изменения в структурата на учебното заведение настъпват през учебната 1984/1985г. Въз основа на съществуващите езикови паралелки с изучаване на английски, френски и немски се създава и отделя от гимназията самостоятелно ЕСПУ с изучаване на западни езици. Със заповед от 29 август 1991г. Министерството на народната просвета открива от 1 септември 1991г. Национална хуманитарна гимназия „Св. св. Кирил и Методий”, правоприемник и продължител на традициите на Политехническа гимназия „Кирил и Методий” - бивша Солунска. Със същата заповед паралелките с преподаване на руски език се отделят от гимназията и от тях се обособява Средно общообразователно училище с изучаване на чужди езици. Две учебни заведения в страната имат статут на национални хуманитарни гимназии – Априловската в Габрово и бившата Солунска в Благоевград.  Всички паралелки, останали в Националната хуманитарна гимназия, са профилирани с 5-годишен срок на обучение. Преминала през много и чести промени, трансформации и експерименти в началото на ХХІ век бившата Солунска гимназия се развива и утвърждава като съвременно учебно заведениес хуманитарна насоченост. 
	</p>
</article>